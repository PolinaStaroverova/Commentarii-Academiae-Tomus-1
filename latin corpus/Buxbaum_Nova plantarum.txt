NOVA
PLANTARUM GENERA,
Auctore
I. C. Buxbaum.
I.
Chamaedaphne.
FRequens est Ingriae & Careliae uliginosis & terra turfacea scatentibus ericetis frutex, Botanicis hucusque minus notus, qui merito novum constituit genus, cuius notae sunt: Flores monopetali, campaniformes globosi, fructus in quinque loculamenta divisi, seminibus foeti exiguis subrotundis. Adde modum nascendi, qui Polygonato vulgari respondet. Descriptio sit sequens: Radix lignosa, tortuosa, repens, ramosa, quae hinc inde fibras in fasciculos congestas dimittit, novos quoque iuxta stipitem emittit stolones. Caudex digiti fere crassitie, spadiceus, dodrantali spatio
 
terram superans, in duos vel tres maiores, hique rursus in minores brachiantur ramos arcuatos & versus terram inclinatos. Folia ex summis egrediuntur ramis, alternatim posita, oblonga, ex rotundo paulum acuminata, rigida, granulis albidis adspersa, quasi pustulata, superiore parte obscure, inferiore vero dilutius viridia, glabra, hyemisque patientia, petiolis brevibus adhaerentia & erecta. Inferiora sunt maiora, eque horum alis gemmae novorum surculorum prodeunt quatuor vel quinque, superiora vero successive, quo altius adscendas, minora & magis rotunda, tandemque Serpilli foliorum aemula evadunt. Ex singulis horum alis singuli enascuntur flores, brevi petiolo reflexo insidentes, penduli, nivei, quinque laciniis acutis conniventibus dissecti, calyce quinquifido, brevi, fusco, & ab alio bifido sustentato cincti, decem staminibus, pistillum breve quinquetrum ambientibus praediti. Sequuntur capsulae quinquangulares, quinqueloculares, & quinque valvis ab apice dehiscentes, perianthio instar stellae expanso insidentes. Mirum in hac planta est, quod folia, quae tota retinet hyeme, media demum aestate abiiciat. Floribus enim ultimis Maii & primis Iunii diebus emarcidis, iam novi ex alis foliorum inferiorum rami frugiferi surgunt surculi, qui maius incrementum sumentes Iulio producunt folia & florum gemmas, prioris interim anni foliis delapsis, ramulisque nudis cum solo relictis fructu. Gemmae vero novi surculi eo perveniunt, ut, si calycem, quo obvolvuntur, immaturum aperias, stamina florum futuri anni clare se conspicienda exhibeant. Videtur autem tota planta tempestate accedente frigida, Augusto nempe & Septembri,
 
exarescere. Vere tamen sequenti, si aliquot saltem dies sol laete fulserit, folia ante nigra viridem acquirunt colorem, & planta floribus onusta elegantissimis non sine stupore conspicitur. Ramulus, qui ante annum floruerat, est aridus, foliis orbus, capsularum seminalium saltem vestigia brevi etiam interitura ostendens, terraeque proximus, licet ante annum in summitate fruticis locatus. Quamvis enim singulis annis hic frutex procrescat, nunquam tamen evadit altior, sed caudex semper versus terram inclinatur & novas agit radices. Ob foliorum aliquam cum Lauro similitudinem nomen hactenus vacuum, olim tamen variis tributum plantis, revocamus & Chamaedaphnen nominamus. Vid. Fig. 1. 
II.
Potamopitys.
Planta haec palustris facie externa convenit cum 1. Bauhini Equiseti facie Polygono foemina, seu Limnopevce Cordi, ob florem & fructum vero longe diversa, uti patebit ex descriptione sequenti: Radix fibrosa. Caulis palmaris fere, interdum ramosus, (qualem nostra figura exhibet) rectus, rotundus, concavus, ex multis articulis pyxidatis conflatus. Ex his ipsis articulis egrediuntur folia radiatim posita, sex, septem vel octo, quae radici proxima & inferiora, sunt angusta, mollia atque virentia, Gallii foliorum aemula; superiora vero multo latiora, quatuor, tria vel interdum duo saltim coniuncta. Ex foliorum alis exeunt flores parvi, albicantes, ex petalis quatuor, angustis & acutis, cruciatim positis, constantes, sessiles, calyce pariter quatrifido sustentati, in floris
 
medio pistillum rotundum, quatuor staminibus cinctum. Fructus sequitur rotundus, quadricapsularis, seminibus gracilibus lunatis foetus. Character itaque huius plantae est: Folia stellata, flores tetrapetali & fructus in quatuor loculamenta divisi. Pertinet iuxta Raium ad Herbas flore tetrapetalo anomalas. Occurrit in palustribus Thraciae, non longe a Bosphoro prope pagum Boiucteri, floret Maio. Fig. 2.
III.
Ceratocarpus.
Hujus notae sunt: Folia graminea Flores apetali, calyce destituti, embryoni insidentes. Fructus triangulares depressi, capsulae Bursae pastoris fere similes, bicornes & bivalves, semine foeti unico, singularis figurae, longum enim est, gracile & teres, cuius extremitates instar arcus inflexae & sibi invicem adductae intermedia coniunguntur membrana. Descriptio vero est sequens: Radix parva, fibrosa, ut mihi videtur, annua, ex qua cauliculus unicus, lignosus & angulosus, ab exortu statim ramosus. Folia angusta, graminea, unum vel duo, singulo ramo nec non singulae capsulae aut flori ex caule emergenti singulum apposita, rigida, in medio carinata. Ex alis foliorum aut ramulorum nascuntur flosculi staminei, exigui, lutei, nullo obvoluti calyce, sed fructum stipantes tenerum, qui deinde abit in capsulam bicornem supra descriptam. Crescit in locis squalidis, salsis & arenosis, circa mare Caspium, in regione Tagestan, nec non circa Astrakan. Auctumno caulis a radice a ventis divellitur & vagatur per campos, more Eryngii aut Echinophorae. Ob duos capsulae aculeos seu
 
cornua sic appellare placuit. Describitur à Tournefortio in Corollario novum genus, Ceratoides, a fructu cornuto. Diu haesi dubius, anne Ceratocarpus noster sit eius Ceratoides folio Psyllii. Sed fructum dicit bicapsularem a flore remotum. Suspectus tamen mihi est, quod nullam Ceratoidis dederit figuram. Forsitan vidit plantam immaturo adhuc fructu & deceptus est. Fig. 3.
